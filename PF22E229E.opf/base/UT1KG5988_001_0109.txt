"$ ༄༅། །ས་བདག་བཤགས་འབུམ་ཞེས་བྱ་བ་བཞུགས་སོ། །

༄༅། ། ས་བདག་སྤྱན་འདྲེན་པ་ནི། དཀོན་མཆོག་གསུམ་ལ་ཕྱག་འཚལ་ལོ། །གནམ་ས་སྣང་བརྒྱད་ཀྱི་གླེང་གཞི་ནི་འདི་སྐད་དོ། །ཕྱོགས་བཞིའི་དབུས་ལྔའི་ས་བདག་ཀླུ་གཉན་རྣམས་སྤྱན་འདྲེན་ནོ། །དུས་གསུམ་གྱི་དེ་བཞིན་གཤེགས་པའི་བཀའ་འཁོར་དུ་གཏོགས་པ། ཤར་གྱི་ས་བདག་སྟག་སྐྱ་བོ་དང༌། ལྷོའི་ས་བདག་གཡུ་འབྲུག་སྔོན་པོ་དང༌། ནུབ་ཀྱི་ས་བདག་བྱ་དམར་པོ་དང༌། བྱང་གི་ས་བདག་རུས་སྦལ་རྒྱ་བོ་དང༌། དབུས་ཀྱི་ས་བདག་གསེར་སྤྲེལ་སེར་པོ་དང༌། སྟེང་གི་ས་བདག་གྱི་ལིང་འཕར་མ་དང༌། འོག་གི་ས་བདག་ཙང་ཀུན་འཕྱེ་བོ་དང༌། ས་བདག་ཐེ་སེ་ཆེན་པོ་དང༌། ས་འཛིན་ལག་པ་ཆེན་པོ་དང༌། ས་ཕྲུ་གང་དང༌། ཤིང་ལྕགས་ཡུ་ཙམ་ལ་གནས་པའི་ལྷ་ཀླུ་གཉན་དང༌། ས་བདག་རྣམས་སྤྱན་འདྲེན་ནོ། །ཞིང་རྨོ་འབྲུ་འདེབས་ན་ཡང་ལྷ་ཀླུ་གཉན་དང་ས་བདག་རྣམས་སྤྱན་འདྲེན་ནོ། །དམག་དང་དམུ་བྱེད་ན་ཡང་ས་བདག་རྣམས་སྤྱན་འདྲེན་ནོ། །ཕྱོགས་བཞི་མཚམས་བརྒྱད་སྟེང་འོག་བཅུ་ལ་གནས་པའི་ས་བདག་ལྷ་ཀླུ་གཉན་སོགས་སྤྱན་འདྲེན་ནོ། །བོད་ཁམས་ཁ་བ་ཅན་ལ་གནས་པ་དང༌། སྟོད་མངའ་རིས་སྐོར་གསུམ་ལ་ཅི་གནས་པ་དང༌། བར་དབུས་གཙང་རུ་བཞི་ལ་ཅི་གནས་པ་དང༌། སྨད་མདོ་ཁམས་སྒང་དྲུག་ལ་ཅི་གནས་པའི་ས་བདག་ཀླུ་གཉན་འཁོར་དང་བཅས་པ་སྤྱན་འདྲེན་ནོ། །དེ་ལྟར་སྤྱན་དྲངས་ནས་རྣམ་ལྔ་འབུལ་བ་ནི། ཨ་རུ་ར་དང༌། བ་རུ་ར་དང༌། སྐྱུ་རུ་ར་དང༌། འདོད་པའི་ལོངས་སྤྱོད་དུ་གྱུར་པ། ས་བདག་ཀླུ་གཉན་རྣམས་ཀྱིས་ལོངས་སྤྱོད་ཅིང་དགྱེས་པར་མཛོད་ཅིག །རྒྱུ་ཆུང་ངམ། ཕུད་ཉམས་པ། སེར་སྣ་ཤོར་བ། ལྷག་མ་གྱུར་རམ། ཐུགས་དང་ཅི་འགལ་བ་ཐམས་ཅད་མཐོལ་ལོ་བཤགས་སོ། །གཞན་ཡང་རི་གཉན་ལ་མེ་བཀྱེས་སམ། རི་གཉན་མགོ་ལ་རྡོ་རྦབ་བསྒྲིལ་བའམ། མཚོ་གཉན་ལ་དུག་བླུགས་སམ། ས་གཉན་ལ་དོར་བརྐོས་སམ། ཤིང་གཉན་ལ་སྟ་རེས་བཅད་དམ། རྡོ་གཉན་ལ་གཟུ་བས་བཟློག་གམ། དེ་དག་ས་བདག་ཀླུ་གཉན་གྱི་རིགས་ལ་ཕོག་པ་མཐོལ་ལོ་བཤགས་སོ། །གཞན་ཡང་ཐབ་གཞོབ་དང༌།

འཁོན་པ་དང༌། གསོན་པོའི་དབང་སྨེ་དང༌། ཤི་བའི་རོ་འབག་དང༌། མནོལ་ཆགས་སུ་ཕོག་པ་ཐམས་ཅད་མཐོལ་ལོ་བཤགས་སོ། །སྨོན་ལམ་གསོལ་བ་ནི། ཕུ་ནས་བདག་བཙན་ན་མདའ་ན་མི་ཡང་བཙན་པར་གྱུར་ཅིག །ཕུ་ནས་བདག་ཕྱུག་ན་མདའ་ན་མི་ཡང་ཕྱུག་པར་གྱུར་ཅིག །ཕུ་ནས་བདག་བདེ་ན་མདའ་ན་མི་ཡང་བདེ་བར་གྱུར་ཅིག །བདག་དང་ཡོན་བདག་གི་རྒྱབ་བརྟེན་དང་དཔུང་གཉེན་མཛད་དུ་གསོལ། ཁ་ཡིས་གདུག་པ་མ་སྨྲ་ཞིག །ལག་གིས་གདུག་པ་མ་སྙབ་ཅིག །བསམ་སྦྱོར་ངན་པ་མ་འཆང་ཞིག །སེམས་ཞི་བ་བྱང་ཆུབ་ཀྱི་སེམས་དང་ལྡན་པར་གྱུར་ཅིག །ཧཱུཾ། གཞན་ཡང་བཤགས་པ་འབུལ་བ་ནི། དཔྱིད་ཟླ་ར་བའི་ཚོས་བརྒྱད་ལ། །ཤར་ཕྱོགས་དོན་གཉེར་བྱས་པ་དང༌། །ཆོས་ལ་ཀློག་འདོན་བྱས་པ་དང༌། །འབྱུང་བ་ཤིང་གི་བཟོ་བྱས་པ་དང༌། །ཡུག་སའི་དོན་གཉེར་བྱས་པ་དང༌། ཁ་སྨྲས་གླེང་གཞི་བྱས་པ་བཤགས། །དཔྱིད་ཟླ་འབྲིང་པོའི་བཅུ་བཞི་ལ། །མཁར་ལས་ཚྭ་ཚྭ་ཞིང་རྨོ་ཕྲུག་སློག་དང༌། །སྲོག་བཅད་ཤ་ཡི་ལས་བྱས་དང༌། །ཡུག་སའི་ཟས་ཟོས་སྤྱད་པ་དང༌། །ནད་པའི་སྔོན་དུ་གཏོར་འདོན་བྱས་པ་བཤགས། །དཔྱིད་ཟླ་ཐ་ཆུང་ཉེར་གཅིག་ལ། །ཆུ་ཡུར་རྫིང་དང་ཆུ་གཏོར་དང༌། །ཆུ་ཡི་གསོར་ནི་འདོན་པ་དང༌། །ཀླུ་མཆོད་གླུད་གཏོར་བྱས་པ་བཤགས། །དབྱར་ཟླ་ར་བའི་ཚེས་བརྒྱད་ལ། །རེ་སྲེག་སྦྱིན་སྲེག་བླུགས་པ་དང༌། །སྣང་ཞི་བླག་དང་མེ་བཀྱེས་དང༌། །ཆོས་དང་ཆང་ཐབ་མེ་ཐབ་དང༌། །འབྱུང་བ་མེ་ཡི་ལས་བྱས་བཤགས། །དབྱར་ཟླ་འབྲིང་པོའི་བཅུ་དྲུག་ལ། །ཁྲབ་དང་ལྕགས་ཡུ་ཉོ་ཚོང་དང༌། །བྱང་ནས་གཡུ་ཡི་ཉོ་ཚོང་དང༌། །ནུབ་ཏུ་རྟ་ཡི་ཉོ་ཚོང་དང༌། །ལྷོ་ན་གསེར་གྱི་ཉོ་ཚོང་དང༌། །ཤར་དུ་དོན་གཉེར་བྱས་པ་བཤགས། །དབྱར་ཟླ་ཐ་ཆུང་ཉེར་བཞི་ལ། །གསེར་དངུལ་ཡི་གེ་བྲིས་པ་དང༌། བྱང་དུ་རྟ་རྒྱུག་བྱས་པ་དང༌། །རིན་ཆེན་ལས་བྱས་མཐོལ་ལོ་བཤགས། །སྟོན་ཟླ་ར་བའི་ཚེས་དགུ་ལ། །དམག་སྣ་དྲང་དང་ཆ་འདྲ་དང༌། །ཡུལ་སའི་ཁང་ཞིང་རྩོད་པ་དང༌། །ཁ་སྨྲ་གཏམ་གླེང་བྱས་པ་བཤགས། །སྟོན་ཟླ་འབྲིང་པོའི་བཅུ་བཞི་ལ། །ལྷ་ཁང་མཆོད་རྟེན་ཉུག་པ་དང༌།

བོན་གཏོར་གྱེར་སོ་བྱས་པ་དང༌། །འབྱུང་པོ་ནད་པའི་སྔས་བསྲུངས་བྱས་པ་བཤགས། །སྟོན་ཟླ་ཐ་ཆུང་ཉེར་བདུན་ལ། །སྦྲ་དང་ཁང་པ་ཁྲ་ཐོར་ནི། །ཟོས་དང་ཕུབ་དང་གསོས་པ་བཤགས། །དགུན་ཟླ་ར་བའི་ཚེས་བཅུ་ལ། །དཔོན་རིགས་བླ་མ་བསོས་པ་དང༌། །རྒྱལ་པོ་གདན་ལ་བཞུགས་པ་དང༌། །ཁྲིམས་བཅད་མི་སྲོག་བཅད་པ་དང༌། སྐྱིད་སྐྱིད་དགའ་དགའ་བྱས་པ་དང༌། །གླུ་དང་བྲོ་དང་རྩེད་མོ་བྱས་པ་དང༌། །སྟན་བཏིང་སྐྱིད་གླུ་བླང་བ་མཐོལ་ལོ་བཤགས། །དགུན་ཟླ་འབྲིང་པོའི་ཉི་ཤུ་ལ། །བུ་ནོར་ཕྱི་ལ་བཏང་བ་དང༌། ཆུ་ཆེན་བཅད་དང་ཟམ་པ་བརྒལ། །བུད་མེད་ལ་བསྒྲོད་མཐོལ་ལོ་བཤགས། །དགུན་ཟླ་ཐ་ཆུང་གནམ་གང་ལ། །དགའ་དགའ་རྩེད་མོ་བྱས་པ་དང༌། །གླུ་དང་བྲོ་དང་ཉེ་ཐུང་བསྒྲོད་པ་བཤགས། །ཚེ་བདུན་བཅུ་བཞི་ཉི་ཤུ་གཅིག །དཔྱིད་ཟླ་གསུམ་གྱི་བྲ་ཉེ་ལ། །བཟང་ལས་བཀྲ་ཤིས་བརྗོད་པ་བཤགས། །ཚེས་བརྒྱད་བཅུ་དྲུག་ཉི་ཤུ་བཞི། །དབྱར་ཟླ་གསུམ་གྱི་བྲ་ཉེ་ལ། །བཟང་ལས་བཀྲ་ཤིས་བརྗོད་པ་བཤགས། །ཚེས་དགུ་བཅོ་བརྒྱད་ཉི་ཤུ་བདུན། །སྟོན་ཟླ་གསུམ་གྱི་བྲ་ཉེ་ལ། །བཟང་ལས་བཀྲ་ཤིས་བརྗོད་པ་བཤགས། །ཚེས་བཅུ་ཉི་ཤུ་གནམ་གང་གསུམ། །དགུན་ཟླ་གསུམ་གྱི་བྲ་ཉེ་ལ། །བཟང་ལས་བཀྲ་ཤིས་བརྗོད་པ་བཤགས། །དཔྱིད་ར་སྟག་གི་ཟླ་བ་ལ། །ཕུར་ཐུན་གཏོར་ཟོར་ཤར་དུ་བྱས་པ་བཤགས། །འབྲིང་པོ་ཡོས་བུའི་ཟླ་བ་ལ། །ཕུར་ཐུན་གཏོར་ཟོར་ལྷོ་རུ་བྱས་པ་བཤགས། །ཐ་ཆུང་འབྲུག་གི་ཟླ་བ་ལ། །ཕུར་ཐུན་གཏོར་ཟོར་ནུབ་ཏུ་བྱས་པ་བཤགས། །དབྱར་ཟླ་ར་བ་སྦྲུལ་གྱི་ཟླ་བ་ལ། །ཕུར་ཐུན་གཏོར་ཟོར་བྱང་དུ་བྱས་པ་བཤགས། །འབྲིང་པ་རྟ་ཡི་ཟླ་བ་ལ། །ཕུར་ཐུན་གཏོར་ཟོར་ཤར་དུ་བྱས་པ་བཤགས། །ཐ་ཆུང་ལུག་གི་ཟླ་བ་ལ། །ཕུར་ཐུན་གཏོར་ཟོར་ལྷོ་རུ་བྱས་པ་བཤགས། །སྟོན་ཟླ་ར་བ་སྤྲེའུའི་ཟླ་བ་ལ། །ཕུར་ཐུན་གཏོར་ཟོར་ནུབ་ཏུ་བྱས་པ་བཤགས། །འབྲིང་པོ་བྱ་ཡི་ཟླ་བ་ལ། ཕུར་ཐུན་གཏོར་བྱང་དུ་བྱས་པ་བཤགས།

ཐ་ཆུང་ཁྱི་ཡི་ཟླ་བ་ལ། །ཕུར་ཐུན་གཏོར་ཟོར་ཤར་དུ་བྱས་པ་བཤགས། །དགུན་ཟླ་ར་བ་ཕག་གི་ཟླ་བ་ལ། །ཕུར་ཐུན་གཏོར་ཟོར་ལྷོ་རུ་བྱས་པ་བཤགས། །འབྲིང་པོ་བྱི་བའི་ཟླ་བ་ལ། །ཕུར་ཐུན་གཏོར་ཟོར་ནུབ་ཏུ་བྱས་པ་བཤགས། །ཐ་ཆུང་གླང་གི་ཟླ་བ་ལ། །ཕུར་ཐུན་གཏོར་ཟོར་བྱང་དུ་བྱས་པ་བཤགས། །ཕུར་ཐུན་གཏོར་ཟོར་དྲག་ལས་རྣམས། །སྟག་ཡོས་ལོ་པས་ཤར་དུ་བྱས་པ་བཤགས། །ཕུར་ཐུན་གཏོར་ཟོར་དྲག་ལས་རྣམས། །རྟ་སྦྲུལ་ལོ་པས་ལྷོ་རུ་བྱས་པ་བཤགས། །ཕུར་ཐུན་གཏོར་ཟོར་དྲག་ལས་རྣམས། བྱ་སྤྲེལ་ལོ་པས་ནུབ་ཏུ་བྱས་པ་བཤགས། །ཕུར་ཐུན་གཏོར་ཟོར་དྲག་ལས་རྣམས། བྱི་ཕག་ལོ་པས་བྱང་དུ་བྱས་པ་བཤགས། །ཕུར་ཐུན་གཏོར་ཟོར་དྲག་ལས་རྣམས། །གཤེད་བཞི་ལོ་པས་མཚམས་བཞིར་བྱས་པ་བཤགས། །རབ་ཆད་ཟླ་བ་ནག་པོ་ལ། །བུ་དང་མནའ་མ་ཕོག་པ་མཐོལ་ལོ་བཤགས། །གནམ་ཁྱི་ས་ལ་རྒྱུ་དུས་སུ། བག་མ་བླངས་པ་མཐོལ་ལོ་བཤགས། །ཚེས་གཅིག་བཅུ་གཅིག་ཉི་ཤུ་གཅིག །མགྲོན་པོ་ཚོང་ལ་ཆས་པ་མཐོལ་ལོ་བཤགས། །ཚེས་གཉིས་བཅུ་གཉིས་ཉི་ཤུ་གཉིས། །དོན་གཉེར་བྱས་པ་མཐོལ་ལོ་བཤགས། །ཚེས་གསུམ་ཅུ་གསུམ་ཉི་ཤུ་གསུམ། །བུ་སྐྱེས་པ་མཐོལ་ལོ་བཤགས། །ཚེས་བཞི་བཅུ་བཞི་ཉི་ཤུ་བཞི། །དམག་ལས་བྱས་པ་མཐོལ་ལོ་བཤགས། །ཚེས་ལྔ་བཅོ་ལྔ་ཉི་ཤུ་ལྔ། །སྟོན་མོ་བྱས་པ་མཐོལ་ལོ་བཤགས། །ཚེས་དྲུག་བཅུ་དྲུག་ཉི་ཤུ་དྲུག །མཁར་ལས་བྱས་པ་མཐོལ་ལོ་བཤགས། ཚེས་བདུན་བཅུ་བདུན་ཉི་ཤུ་བདུན། །བག་མ་གཏོང་ལེན་བྱས་པ་མཐོལ་ལོ་བཤགས། །ཚེས་བརྒྱད་བཅོ་བརྒྱད་ཉི་ཤུ་བརྒྱད། །ཕ་གཞིས་བྱས་པ་མཐོལ་ལོ་བཤགས། །ཚེས་དགུ་བཅུ་དགུ་ཉི་ཤུ་དགུ། མོ་མ་རྩིས་མ་བྱས་པ་མཐོལ་ལོ་བཤགས། །བཅུ་དང་ཉི་ཤུ་གནམ་སྟོང་ལ། །གླུད་འཇལ་བྱས་པ་མཐོལ་ལོ་བཤགས། །བྱི་བའི་ཉི་མ་ཤར་དུས་ལ། །མོ་རྩིས་བྱས་པ་མཐོལ་ལོ་བཤགས། གླང་གི་ཉི་མ་ཤར་དུས་ལ། དམག་སྣ་དྲང་བ་མཐོལ་ལོ་བཤགས། །སྟག་གི་ཉི་མ་ཤར་དུས་ལ། །ཡར་མཆོད་ལྷ་གསོལ་བྱས་པ་མཐོལ་ལོ་བཤགས། །ཡོས་བུའི་ཉི་མ་ཤར་དུས་ལ། །ཁང་ལས་ཁང་བཟོ་བྱས་པ་མཐོལ་ལོ་བཤགས། །འབྲུག་གི་ཉི་མ་ཤར་དུས་ལ། །ས་ལ་དམར་དུད་བཏབ་པ་མཐོལ་ལོ་བཤགས། །སྦྲུལ་གྱི་ཉི་མ་ཤར་དུས་ལ། །བག་མ་གཏོང་ལེན་བྱས་པ་མཐོལ་ལོ་བཤགས། །རྟ་ཡི་ཉི་མ་ཤར་དུས་ལ། །སྐྱས་དང་མཁར་ལེན་བྱས་པ་དང༌། །སྦྱོར་ཐབས་བྱས་པ་མཐོལ་ལོ་བཤགས། །ལུག་གི་ཉི་མ་ཤར་དུས་ལ། །དམག་དང་སྨན་སྦྱོར་བྱས་པ་དང༌། །སྐྱས་དང་ཡུལ་ས་བཟུང་བ་བཤགས། །སྤྲེལ་གྱི་ཉི་མ་ཤར་དུས་ལ། །བཟོ་རིགས་བྱས་པ་མཐོལ་ལོ་བཤགས། །བྱ་ཡི་ཉི་མ་ཤར་དུས་ལ། །གྲོས་དང་སྟོན་མོ་བྱས་པ་མཐོལ་ལོ་བཤགས། །ཁྱི་ཡི་ཉི་མ་ཤར་དུས་ལ། །སྐྱས་དང་སྲི་མནན་བྱས་པ་མཐོལ་ལོ་བཤགས། །ཕག་གི་ཉི་མ་ཤར་དུས་ལ། །སྐྱས་དང་བག་མ་བླང་བ་དང༌། །ས་རྐོ་ཞིང་བྱེད་བུ་སྲིང་དང༌། །ཤི་དུར་བྱས་པ་མཐོལ་ལོ་བཤགས།

བདུད་ཀྱི་ཉི་མ་སྤུན་བདུན་ལ། །བཟང་ལས་བཀྲ་ཤིས་བརྗོད་པ་དང༌། །རི་གཉན་མེ་ལ་བཀྱེས་པ་བཤགས། །མཚོ་གཉན་ཁྲག་ཏུ་གཡོས་པ་མཐོལ་ལོ་བཤགས། །ལམ་གཉན་ཆུ་རུ་བསྒྱུར་བ་མཐོལ་ལོ་བཤགས། །ས་གཉན་འཇོར་གྱིས་བརྐོས་པ་མཐོལ་ལོ་བཤགས། །ཙྭ་གཉན་ཟོར་བས་བྲེག་པ་མཐོལ་ལོ་བཤགས། །རྡོ་གཉན་གཟུ་བས་བཟློག་པ་མཐོལ་ལོ་བཤགས། །ནགས་གཉན་མེ་ལ་བསྲེགས་པ་མཐོལ་ལོ་བཤགས། །གཉན་ཞིང་ཐོང་པས་རྨོས་པ་མཐོལ་ལོ་བཤགས། །ཆུ་གཉན་ལོགས་སུ་བསྒྱུར་བ་མཐོལ་ལོ་བཤགས། །མཆོད་རྟེན་རྨང་རྡོ་བཤིགས་པ་མཐོལ་ལོ་བཤགས། །གསོས་མཁར་དབུ་ཤིང་བཅད་པ་མཐོལ་ལོ་བཤགས། །རི་གཉན་མགོ་ལ་རྟ་བཤས་པ་མཐོལ་ལོ་བཤགས། །མཚོ་གཉན་འགྲམ་དུ་རྔན་བྱས་པ་མཐོལ་ལོ་བཤགས། །གཉན་ཁྱི་གྲུམ་པ་བསད་པ་མཐོལ་ལོ་བཤགས། །གཉན་ནོར་ཕྱི་བ་བསད་པ་མཐོལ་ལོ་བཤགས། །བཙན་ནོར་ཁ་ཤ་བསད་པ་མཐོལ་ལོ་བཤགས། །གཉན་གྱི་འཕོང་ར་བཤིགས་པ་མཐོལ་ལོ་བཤགས། །ས་བདག་གི་གྲིམས་རབ་བཤིགས་པ་མཐོལ་ལོ་བཤགས། །ཆུ་མིག་ནང་དུ་མངལ་ཁྲག་སོང་བ་མཐོལ་ལོ་བཤགས། །ཕ་མྱེས་དུར་ས་ནོར་བ་མཐོལ་ལོ་བཤགས། །བྱིས་སྦའི་ཆུང་དུར་ཉེས་པ་མཐོལ་ལོ་བཤགས། །རྒོད་ཤས་གཏོར་ཤ་བྱས་པ་མཐོལ་ལོ་བཤགས། །རྒོད་ཀོས་གཡང་གཞི་བྱས་པ་མཐོལ་ལོ་བཤགས། །འབྲུ་ནག་ལ་གཏོར་མ་བྱས་པ་མཐོལ་ལོ་བཤགས། །བསང་ལ་རྩི་དུག་འདྲེས་པ་མཐོལ་ལོ་བཤགས། །ཡུག་ས་མས་ཕྱེ་ཕུད་བཏགས་པ་མཐོལ་ལོ་བཤགས། །རྟ་གཞོབ་བོང་གཞོབ་བྱས་པ་མཐོལ་ལོ་བཤགས། །ཀུ་ཤས་གཏོར་ཤ་བྱས་པ་མཐོལ་ལོ་བཤགས། །ལྷ་གཞི་ཁྱི་ཡིས་བགོམ་པ་མཐོལ་ལོ་བཤགས། །མཆོད་པ་ལ་སེར་སྣ་བྱས་པ་མཐོལ་ལོ་བཤགས། །ཧཱུཾ། བྱ་ཁྱུང་རྒྱལ་པོ་མན་ཆད་དང༌། །ཕ་ཝཾ་རྒོམ་ཁྱེར་ཡན་ཆད་ཀྱི། །ས་བདག་ཀླུ་གཉན་ཐམས་ཅད་དང༌། །འགྲས་པ་སྡུམ་ལ་འཁོན་པ་སྤྱངས། །ཆད་པ་མཐུད་ལ་རལ་པ་དྲུབ། །མནན་པ་ཁྱོག་ལ་བསྡམས་པ་ཀློད། །བཅིངས་པ་གྲོལ་ལ་གཟེར་བ་ཕྱུང༌། །བྲིས་པ་ཕྱིས་ལ་ན་བ་སོས། །གས་པ་སྦྱོར་ལ་གནོད་པ་ལོང༌། །ད་ནི་གནོད་པ་མ་བྱེད་ཅིག

།སུམ་ཅུ་རྩ་གསུམ་མན་ཆད་དང༌། །ན་རཀ་དམྱལ་བ་ཡན་ཆད་ཀྱི། །ས་བདག་ཀླུ་གཉན་ཐམས་ཅད་དང༌། འགྲས་པ་སྡུམ་ལ་འཁོན་པ་ངས། །ཆད་པ་མཐུད་ལ་རལ་པ་དྲུབ། །མནན་པ་འཁྱོག་ལ་བསྡམས་པ་ཀློད། །བཅིངས་པ་ཁྲོལ་ལ་གཟེར་བ་ཕྱུང༌། །བྲིས་པ་ཕྱིས་ལ་ན་བ་སོས། །གས་པ་སྦྱོར་ལ་གནོད་པ་ལོང༌། །ད་ནི་གནོད་པ་མ་བྱེད་ཅིག །རི་རབ་ཆེན་པོ་མན་ཆད་དང༌། །དཀྱིལ་ལུ་ཅག་ཅོག་ཡན་ཆད་ཀྱི། །ས་བདག་ཀླུ་གཉན་ཐམས་ཅད་དང༌། །འགྲས་པ་སྡུམ་ལ་འཁོན་པ་སྤྱངས། །ཆད་པ་མཐུད་ལ་རལ་པ་དྲུབ། །མནན་པ་འཁྱོག་ལ་བསྡམས་པ་ཀློད། །བཅིངས་པ་ཁྲོལ་ལ་གཟེར་བ་ཕྱུང༌། །བྲིས་པ་ཕྱིས་ལ་ན་བ་སོས། །གས་པ་སྦྱོར་ལ་གནོད་པ་ལོང༌། །ད་ནི་གནོད་པ་མ་བྱེད་ཅིག །གངས་རི་རྩེ་མོ་མན་ཆད་དང༌། །ཁྱི་ལུད་དིལ་འོག་ཡན་ཆད་ཀྱི། །ས་བདག་ཀླུ་གཉན་ཐམས་ཅད་དང༌། །འགྲས་པ་སྡུམ་ལ་འཁོན་པ་སྤྱངས། །ཆད་པ་མཐུད་ལ་རལ་པ་དྲུབ། །མནན་པ་འཁྱོག་ལ་བསྡམས་པ་ཀློད། །བཅིངས་པ་ཁྲོལ་ལ་གཟེར་བ་ཕྱུང༌། བྲིས་པ་ཕྱིས་ལ་ན་བ་སོས། །གས་པ་སྦྱོར་ལ་གནོད་པ་ལོང༌། །ད་ནི་གནོད་པ་མ་བྱེད་ཅིག །རི་གསུམ་རྩེ་མོ་མན་ཆད་དང༌། །ཞིང་གི་ནུ་ཚིག་ཡན་ཆད་ཀྱི། །ས་བདག་ཀླུ་གཉན་ཐམས་ཅད་དང༌། །འགྲས་པ་སྡུམ་ལ་འཁོན་པ་སྤྱངས། །ཆད་པ་མཐུད་ལ་རལ་པ་དྲུབ། །མནན་པ་འཁྱོག་ལ་བསྡམས་པ་ཀློད། །བཅིངས་པ་ཁྲོལ་ལ་གཟེར་བ་ཕྱུང༌། བྲིས་པ་ཕྱིས་ལ་ན་བ་སོ། །གས་པ་སྦྱོར་ལ་གནོད་པ་ལོང༌། །ད་ནི་གནོད་པ་མ་བྱེད་ཅིག །བྲག་དཀར་བྲག་དམར་མན་ཆད་དང༌། །སྒྱེད་བུ་ཨོག་ནག་ཡན་ཆདཀྱི། །ས་བདག་ཀླུ་གཉན་ཐམས་ཅད་དང༌། །འགྲས་པ་སྡུམ་ལ་འཁོན་པ་སྤྱངས། །ཆད་པ་མཐུད་ལ་རལ་པ་དྲུབ། །མནན་པ་འཁྱོག་ལ་བསྡམས་པ་ཀློད། །བཅིངས་པ་ཁྲོལ་ལ་གཟེར་བ་ཕྱུང༌། །བྲིས་པ་ཕྱིས་ལ་ན་བ་སོས། །གས་པ་སྦྱོར་ལ་གནོད་པ་ལོང༌། །ད་ནི་གནོད་པ་མ་བྱེདཅིག །དཔག་བསམ་ལྗོན་ཤིང་མན་ཆད་དང༌། །ཁྱི་ཤིང་སྐྲི་བ་ཡན་ཆད་ཀྱི། །ས་བདག་ཀླུ་གཉན་ཐམས་ཅད་དང༌། །འགྲས་པ་སྡུམ་ལ་འཁོན་པ་སྤྱངས། །ཆད་པ་མཐུད་ལ་རལ་པ་དྲུབ། །མནན་པ་འཁྱོག་ལ་བསྡམས་པ་ཀློད། །བཅིངས་པ་ཁྲོལ་ལ་གཟེར་བ་ཕྱུང༌།

བྲིས་པ་ཕྱིས་ལ་ན་བ་སོས། །གས་པ་སྦྱོར་ལ་གནོད་པ་ལོང༌། །ད་ནི་གནོད་པ་མ་བྱེད་ཅིག །མ་ཕང་གཡུ་མཚོ་མན་ཆད་དང༌། །ཆུ་མིག་ཚག་ཚིག་ཡན་ཆད་ཀྱི། །ས་བདག་ཀླུ་གཉན་ཐམས་ཅད་དང༌། །འགྲས་པ་སྡུམ་ལ་འཁོན་པ་སྤྱངས། ཆད་པ་མཐུད་ལ་རལ་པ་དྲུབ། །མནན་པ་འཁྱོག་ལ་བསྡམས་པ་ཀློད། །བཅིངས་པ་ཁྲོལ་ལ་གཟེར་བ་ཕྱུང༌། །བྲིས་པ་ཕྱིས་ལ་ན་བ་སོས། །གས་པ་སྦྱོར་ལ་གནོད་པ་ལོང༌། །ད་ནི་གནོད་པ་མ་བྱེད་ཅིག །གཡུ་དགུང་སྔོན་པོ་མན་ཆད་དང༌། །དོག་མོ་ས་སྟེང་ཡན་ཆད་ཀྱི། །ས་བདག་ཀླུ་གཉན་ཐམས་ཅད་དང༌། །འགྲས་པ་སྡུམ་ལ་འཁོན་པ་སྤྱངས། །ཆད་པ་མཐུད་ལ་རལ་པ་དྲུབ། །མནན་པ་འཁྱོག་ལ་བསྡམས་པ་ཀློད། །བཅིངས་པ་ཁྲོལ་ལ་གཟེར་བ་ཕྱུང༌། །བྲིས་པ་ཕྱིས་ལ་ན་བ་སོས། །གས་པ་སྦྱོར་ལ་གནོད་པ་ལོང༌། །ད་ནི་གནོད་པ་མ་བྱེད་ཅིག །ཀྱེཿ འབྱུང་བ་ཤིང་གི་ཉི་མ་ལ། །ཤིང་གཉན་བཅད་པ་མཐོལ་ལོ་བཤགས། །འབྱུང་བ་མེ་ཡི་ཉི་མ་ལ། །ཆུ་མཚོ་བསྐྱིལ་བ་མཐོལ་ལོ་བཤགས། །འབྱུང་བ་ས་ཡི་ཉི་མ་ལ། །སྐྱེ་ཤིང་བཙུགས་པ་མཐོལ་ལོ་བཤགས། །འབྱུང་བ་ལྕགས་ཀྱི་ཉི་མ་ལ། །མགར་ཚང་བཅའ་བ་མཐོལ་ལོ་བཤགས། །འབྱུང་བ་ཆུ་ཡི་ཉི་མ་ལ། །རི་གཉན་མེ་ལ་བསྲེགས་པ་མཐོལ་ལོ་བཤགས། །སྟག་ཡོས་གཉིས་ཀྱི་ཟླ་བ་ལ། །ཤིང་བཟོ་བྱས་པ་མཐོལ་ལོ་བཤགས། །རྟ་སྤྲུལ་གཉིས་ཀྱི་ཟླ་བ་ལ། །ཆུ་ཡུར་དྲང་བ་མཐོལ་ལོ་བཤགས། བྱ་སྤྲེལ་གཉིས་ཀྱི་ཟླ་བ་ལ། །རུལ་གྱད་བརྡུང་བ་མཐོལ་ལོ་བཤགས། །བྱི་ཕག་གཉིས་ཀྱི་ཟླ་བ་ལ། །རི་མེ་བཀྱེས་པ་མཐོལ་ལོ་བཤགས། །གླང་ལུགས་གཉིས་ཀྱི་ཟླ་བ་ལ། །མཁར་ཁང་བརྩིགས་པ་མཐོལ་ལོ་བཤགས། །ཁྱི་འབྲུག་གཉིས་ཀྱི་ཟླ་བ་ལ། །ས་ཕུག་བརྐོས་པ་མཐོལ་ལོ་བཤགས། །མུ་སྟེགས་ཉི་མ་ཤར་དུས་ལ། །ཆོས་འདོན་བྱས་པ་མཐོལ་ལོ་བཤགས། །གནམ་ཁྱི་ས་ལ་འགྱེད་དུས་སུ། བག་མ་བླང་བ་མཐོལ་ལོ་བཤགས། །གཟའ་རྒོད་ཁྲ་རྩ་རྒྱུ་དུས་སུ། མདོས་བཟློག་བྱས་པ་མཐོལ་ལོ་བཤགས། །ཀླུ་ཡི་སྡེ་ཚོགས་རྒྱུ་དུས་སུ། །དམར་བཤས་བྱས་པ་མཐོལ་ལོ་བཤགས། །གཉན་གྱི་སྡེ་ཚོགས་རྒྱུ་དུས་སུ།

རྡོ་གཉན་ཕུད་པ་མཐོལ་ལོ་བཤགས། །ས་བདག་སྡེ་ཚོགས་རྒྱུ་དུས་སུ། །རྟ་རོ་བཤས་པ་མཐོལ་ལོ་བཤགས། །དམུ་ཡི་སྡེ་ཚོགས་རྒྱུ་དུས་སུ། །ཕུག་པ་བཤིག་པ་མཐོལ་ལོ་བཤགས། །ཐེའུ་རང་སྡེ་ཚོགས་རྒྱུ་དུས་སུ། །ར་ཆོད་བྱས་པ་མཐོལ་ལོ་བཤགས། །རྒྱལ་འགོང་སྡེ་ཚོགས་རྒྱུ་དུས་སུ། །ལྷ་ཁང་བཤིགས་པ་མཐོལ་ལོ་བཤགས། །ལྷ་ཡི་སྡེ་ཚོགས་རྒྱུ་དུས་སུ། །སེམས་ཅན་བསད་པ་མཐོལ་ལོ་བཤགས། །ཞིང་ལྷ་ཚངས་པ་རྒྱུ་དུས་སུ། ཞིང་མུ་བཅད་པ་མཐོལ་ལོ་བཤགས། །ས་བདག་སྡེ་ཚོགས་རྒྱུ་དུས་སུ། །རང་འཐག་བཅོས་པ་མཐོལ་ལོ་བཤགས། །ས་བདག་བེ་སྣ་རྒྱུ་དུས་སུ། གཏན་གཞི་བཙུག་པ་མཐོལ་ལོ་བཤགས། །ས་བདག་རྩིས་མཁན་རྒྱུ་དུས་སུ། །མོ་རྩིས་བྱས་པ་མཐོལ་ལོ་བཤགས། །ས་བདག་ཧལ་ཁྱི་རྒྱུ་དུས་སུ། མི་རོ་འཁུར་བ་མཐོལ་ལ་བཤགས། །གནམ་ཁྱི་སྦྱོར་བ་བྱས་དུས་སུ། །སྦྱོར་བ་བྱེད་པ་མཐོལ་ལོ་བཤགས། །ས་བདག་ཕོ་བྲང་བཏབ་དུས་སུ། ཁང་སྦྲ་ཕུབ་པ་མཐོལ་ལོ་བཤགས། །བུ་སྲིང་རུས་ནལ་བྱས་པ་མཐོལ་ལོ་བཤགས། །མ་ཕྱིས་ནང་ནལ་བྱས་པ་མཐོལ་ལོ་བཤགས། །ཚ་ཞང་ལྷ་ནལ་བྱས་པ་མཐོལ་ལོ་བཤགས། །དམགས་སྐུད་ཕུགས་ནལ་བྱས་པ་མཐོལ་ལོ་བཤགས། །མིང་སྤུན་ཤ་ནལ་བྱས་པ་མཐོལ་ལོ་བཤགས། །མིང་སྲིང་ཤ་ནལ་བྱས་པ་མཐོལ་ལོ་བཤགས། །ལོ་དུས་གསོལ་མཆོད་ཆག་པ་མཐོལ་ལོ་བཤགས། །གྲྭ་རོགས་སྡོམ་ནལ་བྱས་པ་མཐོལ་ལོ་བཤགས། །སྟེང་དབྱལ་ཞབས་ལོག་བྱས་པ་མཐོལ་ལོ་བཤགས། །ལོ་དུས་གསོལ་མཆོད་ཆག་པ་མཐོལ་ལོ་བཤགས། །ཕ་མཚན་ལོག་པར་བསྐུས་པ་མཐོལ་ལོ་བཤགས། །དམེ་ཡིས་རང་ཤ་ཟོས་པ་མཐོལ་ལོ་བཤགས། །མུ་ཡིས་ལྷ་ས་བཀག་པ་མཐོལ་ལོ་བཤགས། །ནལ་གྱིས་ལྷ་མཚན་མནོལ་བ་མཐོལ་ལོ་བཤགས། །མཚོ་ཡིས་མོ་མགོ་མནན་པ་མཐོལ་ལོ་བཤགས། །འགག་གིས་ཡར་འགྲོ་བཀག་པ་མཐོལ་ལོ་བཤགས། །བང་གིས་ས་བདག་མནོལ་བ་མཐོལ་ལོ་བཤགས། །ར་བ་ཆད་ཀྱི་དཀོར་ནོར་ཟོས་པ་མཐོལ་ལོ་བཤགས། །ས་བདག་ཁས་ལེན་ཆག་པ་མཐོལ་ལོ་བཤགས། །ས་བདག་ཀླུ་གཉན་ལ་དཀར་གཏོར་ཆགས་པ་མཐོལ་ལོ་བཤགས། །ཡུལ་ས་ལ་སྐྱབས་གནས་ཆགས་པ་མཐོལ་ལོ་བཤགས། །ལེའུ་ལྷ་ལ་དྲིན་ལན་མ་བྱས་མཐོལ་ལོ་བཤགས། །ལེའུ་ལྷ་ལོག་བྱས་པ་མཐོལ་ལོ་བཤགས། །མཆོད་པ་ལུང་བཞིན་མ་ཚང་མཐོལ་ལོ་བཤགས། །དེ་ལྟར་ས་བདག་ཀླུ་གཉན་ལ། །མཆོད་བཤགས་བྱས་པའི་བྱིན་རླབས་ཀྱིས། །བདག་དང་རྒྱུ་སྦྱོར་ཡོན་བདག་ལ། །མི་ལ་ན་ཚ་མ་བཏང་ཞིག་ཕྱུགས་ལ་གོད་ཁ་མ་བཏང་ཞིག༌།

ཞིང་ལ་བཙའ་སད་སེར་གསུམ་མ་བཏང་ཞིག །ལྟས་ངན་ཆོ་འཕྲུལ་མ་བཏང་ཞིག །བདག་ཅག་རྒྱུ་སྦྱོར་ཡོན་བདག་ལ། །བཀྲ་ཤིས་བདེ་ལེགས་དོན་འགྲུབ་ཤོག། །།

ཅེས་ཀོང་ཚེ་དབང་གི་རྒྱལ་པོའི་གསུངས་སོ།། །།དེ་ནི་མོ་རྩིས་དང་ས་བདག་ཀླུ་གཉན་ཐམས་ཅད་ཤིན་ཏུ་འཁྲུགས་པའི་སྐབས་སུ་ཡང༌། བཤགས་འབུམ་གྲངས་མང་པོ་འདོན་དགོས་པའི་དུས་སུ་བསངས་དང་མཆོད་པ་རྒྱས་པར་བྱོས་ཤིག །མཆོད་གནས་འདོན་པ་ཤིན་ཏུ་བཟང་པོ་གང་འོས་ཀྱིས་བསམ་བློ་བརྟན་པར་སེམས་བསྐྱེད་རྒྱ་ཆེ་བའི་སྒོ་ནས་གོང་གི་བཤགས་འབུམ་རྒྱས་པ་ཚར་གཅིག་གི་མཐར་བསྡུས་པ་འདི་བསགས་པར་བྱའོ། །ལྷ་ཀླུ་གཉན་གསུམ་བཤགས་པ་ནི། ཀྱེ། བདག་ཅག་རྒྱུ་སྦྱོར་ཡོན་བདག་གིས། །གར་འགྲོ་གར་འདུག་གནས་པའི་ཚོགས། །ཡུལ་ཕྱོགས་འདི་ལ་བརྟེན་པའི་གནས། །ལྷ་ཀླུ་གཉན་གསུམ་ཁྱོད་རྣམས་ལ། །ཕ་མ་སྔ་རབས་འདས་པ་དང༌། །བུ་ཚ་ཕྱིར་རབས་ཡན་ཆད་དུ། །ས་གཉན་བརྐོས་དང་རྡོ་གཉན་བསླང༌། །ཆུ་གཉན་དཀྲུགས་དང་ཤིང་གཉན་བཅད། །མ་རིག་མ་ཤེས་ཅི་བགྱིས་པ། །མཐོལ་ལོ་བཤགས་སོ་དག་གྱུར་ཅིག ། ཅེས་རིག་འཛིན་ཉི་མ་གྲགས་པའི་བསངས་མཆོད་ནས་ཁོལ་དུ་ཕྱུངས་པ་འདི་ནི་དྲིན་ཆེན་རཱ་ག་ཨ་སྱེས་མཛད་པའོ།། །།སརྦ་མངྒ་ལཾ།། །།