"$ ༄༅། །འཕགས་པ་རེ་མནྟ་སོགས་རྟ་གཟུངས། བོང་གཟུངས། ཕྱུགས་གཟུངས་བཅས་བཞུགས་སོ། །

༄༅། །རྒྱ་གར་སྐད་དུ། ཨཱརྻ་ཏ་ཐཱ་ག་ཏཱ་རེ་མནྟ། བོད་སྐད་དུ། འཕགས་པ་རེ་མནྟ་ཞེས་བྱ་བའི་གཟུངས། རྟ་ནད་ཐམས་ཅད་རབ་ཏུ་ཞི་བར་བྱེད་པ་ཡི། དཀོན་མཆོག་གསུམ་ལ་ཕྱག་འཚལ་ལོ། །འདི་ནི་རྟ་ཡི་ལྷ་ཡིན་ཏེ། །རྟ་རྣམས་ཀུན་ལ་སྲུང་བར་བྱེད། །རྟ་ལ་གནོད་པའི་གེགས་རྣམས་ཀུན། །སྐད་ཅིག་ཙམ་གྱིས་ཐལ་བར་རློག །རྟ་ནད་ཐམས་ཅད་རབ་ཏུ་ཞི། །འདི་ཡིས་བསྲུང་བར་བྱས་ན་ནི། །རྟ་ཡི་ཚེ་སྲོག་རབ་ཏུ་བརྟན། །གནོད་བྱེད་གཞན་གྱིས་མི་ཚུགས་སོ། །གློ་བུར་དགྲ་ཡིས་འཕྲོག་པར་དཀའ། །རྔོ་དང་འབྲས་དང་འཚེར་ལངས་དང༌། །གློ་དང་ལྷེང་དང་འཐེང་གྲུམ་སོགས། །རྟ་ནད་ཐམས་ཅད་རབ་ཏུ་ཞི། །འདི་ཉིད་མ་གཏོགས་ཁམས་གསུམ་ན། བསྲུང་བའི་རིག་སྔགས་གཞན་མེད་དོ། །ཨོཾ་མ་ཧཱ་ཀྲོ་དྷ་རེ་མནྟ་ཧ་ན་ཧ་ན་ཧཱུཾ་ཕཊ། འཕགས་པ་རྟ་མགྲིན་རྒྱལ་པོ་ཡིས། །རྐང་བཞིའི་རྟ་རྣམས་བསྐྱབ་ཏུ་གསོལ། །རྒྱལ་པོས་རྟ་ནད་བསྲུང་དུ་གསོལ། །ཨོཾ་པདྨནྟ་ཀྲི་ཏ་ཧྱ་གྲི་བ་བཛྲ་ཀྲོ་དྷ་ཧཱུཾ་ཕཊ། །དེ་ནས་བཅོམ་ལྡན་འདས་ལ་ཅང་ཤེས་ཉི་མའི་སྙིང་པོས་ཚིགས་སུ་བཅད་དེ་བསྟོད་པ། དཔལ་རབ་འཆང་བའི་མགོན་པོ་སྟེ། །ལམ་གྱི་རྒྱལ་པོ་བདེ་མཛད་པ། །དགྲ་ལྷའི་མཆོག་དེ་ཉི་མའི་སྲས། །གཟི་ལྡན་ཁྱོད་ལ་ཕྱག་འཚལ་ལོ། །འགྲོ་བ་ཉམ་ཐག་དོན་སླད་དུ། ཐུགས་རྗེའི་དབང་གིས་འདྲེན་མཛད་པ། །ལམ་གྱི་དགྲ་དང་འཇིགས་པ་སོལ། །ཁྱུ་མཆོག་རྟ་རྣམས་སྤེལ་བ་དང༌། །མངའ་མཛད་ཐུབ་དབང་ལྷ་ཡི་ལྷ། ཕྱག་འཚལ་གཞོན་ནུ་རེ་མནྟ། །གནོད་གྱུར་དགྲ་ལས་རྒྱལ་བ་དང༌། །ལམ་གྱི་དགྲ་དང་འཇིགས་པ་སོལ། །ནོར་གྱི་དངོས་གྲུབ་བདག་ལ་སྩོལ། །ཨོཾ་ཨཱརྻ་རེ་མནྟ་མ་སྭཱ་ཧཱ། །འཕགས་པ་རྟ་ནད་ཐམས་ཅད་རབ་ཏུ་ཞི་བར་བྱེད་པའི་གཟུངས་རྫོགས་སོ།། །། ༈ རྒྱ་གར་སྐད་དུ། ཨཱརྻ་རེ་མནྟ་ནཱ་མ་དྷ་ར་ཎི། བོད་སྐད་དུ། འཕགས་པ་རེ་མནྟ་ཞེས་བྱ་བའི་གཟུངས། ཉི་མ་ཤར་རོ་དཔལ་ཤར་རོ། །དཔལ་རབ་འཆང་བའི་མགོན་པོ་སྟེ། །ལམ་གྱི་རྒྱལ་པོ་བདེ་མཛད་པ། །དགྲ་ལྷའི་མཆོག་དེ་ཉི་མའི་སྲས། །གཟི་ལྡན་ཁྱོད་ལ་ཕྱག་འཚལ་ལོ། །ཐུགས་རྗེ་དབང་གིས་མགོན་གྱུར་པས། །ལམ་གྱི་དགྲ་དང་འཇིགས་པ་སོལ། །ཁྱུ་མཆོག་རྟ་རྣམས་སྤེལ་བ་དང༌།

མངའ་མཛོད་ཐུབ་དབང་ལྷ་ཡི་སྲས། ཕྱག་འཚལ་གཞོན་ནུ་རེ་མནྟ། །གནོད་གྱུར་དགྲ་ལས་རྒྱལ་བ་དང༌། །ཕྱོགས་ཀྱི་དཔག་ཚད་ཐམས་ཅད་དུ། །སྐྱོང་ཞིང་རྟ་ནོར་སྤེལ་བ་དང༌། །སྐྱེས་རབས་མཆོག་ལ་དད་པ་ཡིས། །རེ་བའི་སེམས་ཀྱིས་ཕྱག་འཚལ་ནས། །མགོན་པོ་ཐུགས་རྗེ་ཅན་རྣམས་ཀྱིས། །བདག་ལ་སྲུངས་ཤིག་བསྐྱབ་ཏུ་གསོལ། །ན་མོ་རཏྣ་ཏྲ་ཡཱ་ཡ། ཧ་དེ་ཕུ་ནི་ཧ་དེ་ཕུ་ནི་ཧཱ་སྭཱ་ཧཱ། །ལྷའི་བུ་དེ་ཉི་མའི་སྲས། ཨཱརྻ་རེ་མནྟ་ཞེས་བྱ་བའི་སྙིང་པོ་འདི། བདག་ལམ་དུ་ཞུགས་ཀར་ལན་བདུན་བརྗོད་ན། རྟ་ཕྱུགས་ལེགས་ཤིང་མི་དང་རྟ་ཕྱུག་གོ །དེའི་རྒྱན་དང་ཆ་ལུགས་ནི། འཁོར་ལྔ་བརྒྱས་བསྐོར་བའི་རྟ་སྔོན་པོ་ཉྭ་བཞི་ནག་པོ་ཆུ་རིས་ཅན་ཆིབས་སུ་ཆིབས་པ། སྐུ་ལ་བསེ་ཁྲབ་སེར་པོ་གསོལ་བ། ལྕགས་ཀྱི་བྱ་ཁྲ་གཉིས་ཕྲག་པ་ལ་ལྡིང་བ། སྟག་གཉིས་སྔོན་ལ་འཕྱོ་བ། སེང་གེ་གཉིས་རྒྱབ་ནས་འགྱིང་བ། སྤྱི་གཙུག་ནས་བྱ་ཁྱུང་གཉིས་ལྡིང་བ། ཕྱག་ན་མདའ་གཞུ་དང༌། མདུང་དང༌། རལ་གྲི་དང༌། བ་དན་དང༌། རྡོ་རྗེ་རྩེ་ལྔ་པ་དང༌། མཚོན་ཆ་སྣ་ཚོགས་པ་བསྣམས་པ་ལ་ཕྱག་འཚལ་ལོ། ཏདྱ་ཐཱ། བྲི་ཡི་བྲི་ཡ་པུརྣ་ཛྙཱ་སར་སྟི་ནི་དྷ་ར་དྷ་ར། དྷི་རི་དྷི་རི། ཨུ་ཨུ་ཏི་ནི་སྭཱ་ཧཱ། དཔལ་ཨཱརྻ་རེ་མནྟ་ཞེས་བྱ་བའི་གཟུངས་རྫོགས་སོ།། །། ༈ རྒྱ་གར་སྐད་དུ། ཨཱརྻ་ཤྲཱི་མ་ཧཱ་ཀཱ་ལ་དྷ་ར་ཎི། བོད་སྐད་དུ། འཕགས་པ་མགོན་པོ་ནག་པོ་རྟའི་གཟུངས། །སངས་རྒྱས་དང་བྱང་ཆུབ་སེམས་དཔའ་ཐམས་ཅད་ལ་ཕྱག་འཚལ་ལོ། །བཅོམ་ལྡན་འདས་སྙིང་པོ་བྱང་ཆུབ་ཀྱི་ཤིང་དྲུང་ན་བཞུགས་ཏེ། བཅོམ་ལྡན་འདས་ལ་རིག་པ་འབུལ་གྱིས་བཞེས་སུ་གསོལ། །ཨོཾ་ཤྲི་མ་ཧཱ་ཀཱ་ལ་ག་ནེ་ཤ་ཡེ་མ་ཏ་གྷི་ནི། ཏདྱ་ཐཱ། ཨོཾ་ལི་ཧཿ ཀེ་ནི་ཧི་ལ་སྭཱ་ཧཱ། །འདི་བཏོན་པས་བདག་ལ་དགྱེས་པར་དགོངས་ཤིག །སྡང་བའི་དགྲ་ཐུལ་ཅིག །གནོད་པའི་གེགས་ཐུལ་ཅིག །རྟ་ཡི་ནད་དང་གནོད་པ་སོལ་ཅིག །འཁོར་དང་རྟ་ནོར་སྤེལ་ཅིག །བདག་གི་བསམ་པ་ཐམས་ཅད་མཐར་ཕྱིན་པར་གྱུར་ཅིག

།བདག་གི་གནོད་པ་ཐམས་ཅད་ལྷ་མགོན་པོ་ནག་པོས་ཐུལ་ཅིག །ཆིབས་སུ་རྟ་ནག་པོ་རྟིང་དཀར་ལ་ཆིབས་པ། ཉི་མ་དང་ཟླ་བ་རྒྱུ་སྐར་གྱི་འོད་བཞིན་འཕྲོ་བ། སྲིན་པོ་སྤུ་རངས་ཆོམས་ལ། ལྷ་མ་ཡིན་གྱི་གྲོང་ཁྱེར་བརླག་པར་བྱེད་པ། རྟ་དང་མི་ཡི་སྐར་མ་ངན་པ་སེལ་བ་དང༌། གནོད་པ་ཐམས་ཅད་ཆོམས་ཤིག །ལམ་གྱི་འཇིགས་པ་ཐམས་ཅད་སོལ་ཅིག །ཅེས་ནངས་པར་ཐོ་རངས་ཁར་ཁ་ཏོན་དུ་བྱས་ན་འཇིགས་པ་མི་འབྱུང་ངོ༌། །བཅོམ་ལྡན་འདས་ལ་མགོན་པོ་ནག་པོས་རིག་པ་ཕུལ་ནས། མི་ཕྱུགས་རྟ་དང་བཅས་པའི་བསྲུང་བ་རྫོགས་སོ།། །། ༈ རྒྱ་གར་སྐད་དུ། ཤྲཱི་མ་ཧཱ་ཡོ་གི་ནི། བོད་སྐད་དུ། དཔལ་ནག་པོ་ཆེན་པོ་ཁམས་གསུམ་ལ་དབང་སྒྱུར་བ། སངས་རྒྱས་དང་བྱང་ཆུབ་སེམས་དཔའ་ཐམས་ཅད་ལ་ཕྱག་འཚལ་ལོ། །ནོར་ལྷ་གནོད་སྦྱིན་གང་བ་བཟང་པོས་དཔལ་ཕྱག་ན་རྡོ་རྗེ་ལ་གུས་པར་བཏུད་ཅིང་ཞབས་སྤྱི་བོར་བླངས་ཏེ། ནོར་རྣམས་སྐྱོང་ཞིང་དཔལ་བསྐྱེད་པར་མཛད་པ། གནོད་སྦྱིན་གང་བ་བཟང་པོས། དཔལ་ཕྱག་ན་རྡོ་རྗེ་ལ་རིག་འཛིན་གསོལ་བ་འདེབས་པའི་སྔགས་འདི་བརྗོད་ཅིང༌། ལན་གསུམ་བསྐོར་བ་བྱས། ཐལ་མོ་སྦྱར་གུས་པར་འདུག །ན་མོ་རཏྣ་ཏྲ་ཡཱ་ཡ། ན་མསྟྲཻ་ལོཀྱ་བྷུ་རི་བྷུ་རི། སེ་ཡ་ན་ཏ། རྟ་རྣམས་ལ་སྲུངས་ཤིག །ནོར་རྣམས་སྤེལ་ཅིག་སྭཱ་ཧཱ། །བརྐྱང་ཕྱག་འཚལ་ཞིང་གསང་སྔགས་བརྗོད་པས། ནད་དང་གནོད་པ་ཐམས་ཅད་སེལ་ལོ། །དཔལ་ལྡན་ཕྱག་ན་རྡོ་རྗེ་སྐུ་གསུང་ཐུགས། །རྟ་ནད་དྲག་པོ་འདུལ་བར་མཛད་པ་ཡི། །ཐུགས་དམ་སྲོག་སྙིང་དངོས་གྲུབ་སྟེར་མཛད་པ། །བྱང་ཆུབ་གང་བ་བཟང་པོས་རྟ་ནོར་སྤེལ། །རྟ་རྣམས་བསྲུང་བའི་ཆོ་ག་ནི། སྲད་བུ་ལ་སྔགས་འདི་བཏབ་ནས་མགུལ་དུ་བཏགས་ན་ནད་ཀྱིས་མི་ཚུགས་སོ།། །། ༈ རྒྱ་གར་སྐད་དུ། བཻ་ཤྲ་མ་ཎ་བཛྲ། བོད་སྐད་དུ། རྒྱལ་པོ་རྣམ་ཐོས་སྲས་ཀྱིས། དཔལ་ཕྱག་ན་རྡོ་རྗེ་རི་རབ་ཀྱི་ཟོམ་ན་བཞུགས་པ་ལ། རྒྱལ་པོས་སྤྲུལ་པ་སྣ་ཚོགས་བསམ་གྱིས་མི་ཁྱབ་པ་དང་བཅས་ནས། པུས་མོ་བཙུགས་ཐལ་མོ་སྦྱར།

ཞལ་འཛུམ་པ་དང་བཅས་ནས། དཔལ་ཕྱག་ན་རྡོ་རྗེ་ལ་གུས་པར་མཆོད་ནས། བསྟོད་པ་དང་མདོ་འདི་རྒྱུན་དུ་བཏོན་ན། བུ་དང་རིགས་བརྒྱུད་འཕེལ། འདིའི་སྙིང་པོ་འདི་བརྗོད་ན། བསོད་ནམས་འཕེལ་ཞིང་རབ་ཏུ་བརྟན་པར་འགྱུར། ཨོཾ་བཻ་ཤྲ་མ་ཎ་བཛྲ་རཀྵ། ཅེས་དཔལ་ཕྱག་ན་རྡོ་རྗེ་བསྟོད་ཅིང་རང་རྟགས་སུ་ཕུལ་བས། དཔལ་ཕྱག་ན་རྡོ་རྗེས་རྒྱལ་པོ་ལ་བསྟོད་པ། རྒྱལ་པོ་བྱང་ཆུབ་གསེར་འདྲ་སེང་གེ་ཞོན། །མི་འཇིགས་སྐྱོབ་ཕྱིར་ནེའུ་ལེའི་རྐྱལ་པ་འཛིན། །ལྷ་དབང་སྐྱོབ་ཕྱིར་བརྒྱ་བྱིན་ཉིད་དང་བཅས། །རྟ་ནོར་སྤེལ་ཕྱིར་གནོད་སྦྱིན་ཚོགས་དང་བཅས། །རྟ་ནོར་སྤེལ་ཞིང་འབྲུ་རྣམས་འཕེལ་བར་མཛོད། །གསེར་གཡུ་རིན་ཆེན་བང་མཛོད་དངོས་གྲུབ་སྩོལ། །དཔལ་ཕྱག་ན་རྡོ་རྗེས་རྒྱལ་པོ་ལ་བསྟོད་པ་མཛད་པ་རྫོགས་སོ།། །། ༈ རྒྱ་གར་སྐད་དུ། ཨཱརྻ་གྷོ་ར་དྷ་ནི། བོད་སྐད་དུ། འཕགས་པ་རྟ་ནད་ཐམས་ཅད་རབ་ཏུ་ཞི་བར་བྱེད་པའི་གཟུངས། རྟ་མགྲིན་དབང་གི་སྐུ་ལ་ཕྱག་འཚལ་ལོ། །འདི་ནི་རྟ་ཡི་ལྷ་ཡིན་ནོ། །རྟ་རྣམས་ཀུན་ལ་སྲུང་བར་བྱེད། །མེ་དཔུང་འབར་བའི་གཞལ་ཡས་སུ། །རྟ་མགྲིན་པདྨ་ཧེ་རུ་ཀ །སྐུ་མདོག་དམར་པོ་མེ་འོད་འཕྲོ། །ཞལ་གཅིག་ཕྱག་གཉིས་ཞབས་གཉིས་བགྲད། །གཡས་པ་རྡོ་རྗེ་དབྱུག་ཐོ་འཕྱར། །གཡོན་པ་རྡོ་རྗེ་ལྕགས་སྒྲོག་བསྣམས། །ཞལ་གདངས་ལྗགས་འདྲིལ་མཆེ་བ་གཙིགས། །ཐུགས་རྗེ་ཁྲོ་གཉེར་ཅན་སྤྱན་གསུམ། །སྡང་མིག་ཕྱོགས་བཅུར་འཕྲོ་ཞིང་གཟིགས། །སྤྱི་གཙུག་རྟ་མགོ་ལྗང་ཁུ་ཡི། །རྟ་སྐད་འཚེར་བས་དགྲ་བགེགས་འདུལ། །རྟ་ལ་གནོད་པའི་གེགས་རྣམས་ཀུན། །སྐད་གཅིག་ཙམ་གྱིས་ཐལ་བར་རློག །རྟ་ནད་ཐམས་ཅད་རབ་ཏུ་ཞི། འདི་ཡིས་བསྲུང་བར་བྱས་ན་ནི། །རྟ་ཡི་ཚེ་སྲོག་རབ་ཏུ་བརྟན། །གློ་བུར་དགྲ་ཡིས་འཕྲོག་པར་དཀའ། །རྔོ་དང་འབྲས་དང་འཚེར་ལངས་དང༌། །ཚ་ལོང་གྲང་ལོང་སྲིན་འགག་དང༌། །ལྷེང་དང་འཐེང་འགྲུམ་ལ་སོགས་པའི། །རྟ་ནད་ཐམས་ཅད་རབ་ཏུ་ཞི། །འདི་ལས་མ་གཏོགས་ཁམས་གསུམ་ན། །བསྲུང་བའི་རིག་སྔགས་གཞན་མེད་དོ། །གཟུངས་སྔགས་འདི་ལ་འབད་པར་རིགས། །ཨོཾ་ཧྲཱིཿཔདྨནྟ་ཀྲི་ཏ་བཛྲ་ཀྲོ་དྷ་ཧྱ་གྲི་བ་ཧུ་ལུ་ཧུ་ལུ་ཧཱུཾ་ཕཊ།

གནོད་བྱེད་སརྦ་རཀྵ། རྟ་ལ་གནོད་བྱེད་ཀུན་ཏུ་ཡ་སྭཱ་ཧཱ། རྟ་རྣམས་ཀྱི་ཆ་དཀར་པོ་ཤིནྟཾ་ཀུ་རུ་ཡེ་སྭཱ་ཧཱ། བདུད་ཡཾ་ཤིང་ནག་པོ་ཤིནྟཾ་ཀུ་རུ་ཡེ་སྭཱ་ཧཱ། སའི་ཕྱོགས་བྱེད་ནག་པོ་ཤིནྟཾ་ཀུ་རུ་ཡེ་སྭཱ་ཧཱ། །བཅོམ་ལྡན་འདས་རྟ་མགྲིན་དབང་གི་རྒྱལ་པོ་ཡིས། མི་ཕྱུགས་རྟ་དང་བཅས་པའི་གནོད་པ་བསྲུང་དུ་གསོལ། སེར་བ་བསྲུང་དུ་གསོལ། ཁྱད་པར་རྐང་བཞིའི་རྟ་ལ་སྲུངས་ཤིག་རཀྵ་རཀྵ། ཅེས་པས་རྟའི་ནད་དང་གནོད་པ་ཐམས་ཅད་ལས་གྲོལ་ལོ། །གཏོར་མ་རྒྱན་དང་བཅས་ཏེ་གནས་དབེན་པར་བཙུགས་ཏེ། ཆང་ཕུད་གཙང་མ་སྦྲན་ལ། ནུབ་ཕྱོགས་སུ་རྟ་ནད་དབང་བདག་གི་གཡུལ་ངོ་ལས་རྒྱལ་ལོ། །མི་ཕྱུགས་རྟ་དང་བཅས་པ་ལ་དགྲ་གེགས་ཀྱི་གནོད་པས་མི་ཚུགས་སོ། །གཟུངས་སྔགས་འདི་མང་དུ་བཟླས་ཏེ་སྐུད་པ་དམར་པོ་ལ་མདུད་པ་བོར་ཏེ། རྟའི་རྔོ་ལ་བཏགས་ན་བསྲུང་བའི་མཆོག་ཏུ་འགྱུར་རོ། །དཔལ་རྟ་མགྲིན་གྱི་རྟའི་གཟུངས་འདི། སློབ་དཔོན་པདྨ་འབྱུང་གནས་ཀྱིས། ལྷོ་དཔལ་རྟ་མགྲིན་གླིང་ནས་གཏེར་ནས་བཏོན་པའོ།། །།རྟ་ལྷའི་རྒྱལ་པོ་ཨཱརྻ་རེ་མནྟ་ཉི་མ་ཤར་ཕྱོགས་ཀྱི་མགོན་པོ་མི་དཀར་པོ། །རྟ་དམར་པོ་ལ་ཆིབས་པ། ཕྱག་ན་བ་དན་དམར་པོ་བསྣམས་པ། སྐུ་ལ་དུང་ཁྲབ་དཀར་པོ་གསོལ་བ། དབུ་ལ་དུང་ཞྭ་གསོལ་བ། ཁྱོད་ཀྱིས་རྟ་འདི་ལ་སྲུངས་ཤིག །སྐྱོབས་ཤིག །ཨཱརྻ་རེ་མནྟ་གྷོར་རཀྵ་རཀྵ་སྭཱ་ཧཱ། ཉི་མ་བྱང་གི་མགོན་པོ་ནོར་ལྷ་རྟ་བདག་ཀུ་བྷེ་ར་ཞེས་བྱ་བ། སྐུ་ལ་བསེ་ཁྲབ་དང༌། དབུ་ལ་གསེར་གྱི་རྨོག་ཞྭ་གསོལ་བ། ཆིབས་སུ་རྟ་སྔོན་པོ་རྒལ་ནག་ལ་ཆིབས་པ། ཕྱག་ན་རལ་གྲི་བསྣམས་པ། འཁོར་དུ་ལྷ་ཆེན་བརྒྱ་དང་བཅས་པ། བ་དན་འཕྱར་བ་ཁྱེད་ཀྱིས་རྟ་འདི་རྣམས་ལ་སྲུངས་ཤིག །སྤེལ་ཅིག །རྒོད་མ་ཚོས་ཅིག །རྟིའུའི་རྫིའུ་ཁྱོད་ཀྱིས་མཛོད་ཅིག །གདོན་གེགས་དང་སྲིན་ལ་མ་བསྐུར་ཅིག །ཨོཾ་ཀུ་བེ་ར་ཡེ་སྭཱ་ཧཱ། གནོད་སྦྱིན་ཀུ་བེ་ར་ཞེས་བྱ་བའི་གཟུངས་རྫོགས་སོ།། །།